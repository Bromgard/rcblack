# Eiríks saga 6

## Chapter 12

Þat var einn morgin. Sjá þeir Karlsefni fyrir ofan rjóðrit þekk nǫkkurn svá sem glitaði við þeim ok œptu þeir á. Þat hrœrðisk ok var þat einfœtingr ok skýzk ofan þangat sem þeir lágu. Þorvaldr, son Eiríks hins rauða, sat við stýri ok  skaut einfœtingr ǫr í smáþarma honum. Þorvaldr dró út ǫrina ok mælti, "Feitt er um ístruna. Gott land hǫfum vér fengit kostum en þó megum vérvarla njóta." Þorvaldr dó af sári þessu litlu síðar. Þá hleypr einfœtingr á braut ok norðr aptr. Þeir hljópu eptir einfœtingi ok sáu hann stundum. Ok því næst sem hann leitaði undan, hljóp hann út á vág einn. Þá hurfu þeir aptr.

Þá kvað einn maðr kviðling þenna:

>Eltu seggir,
>allsatt var þat,
>einn einfœting
>ofan til strandar.
>En kynligr maðr
>kostaði rásar
>hart of stopi‹rð.
>Heyrðu, Karlsefni.

Þeir fóru þá í brott ok norðr aptr ok þóttusk sjá Einfœtingaland. Vildu þeir þá eigi lengr hætta liði sínu. fieir ætluðu ǫll ein fjǫll, þau er í Hópi váru ok þessi er  nú fundu þeir. Fóru þeir aptr ok váru í Straumsfirði hinn þriðja vetr.

Gengu menn þá mjǫk sleitum. Sóttu ‹þeirð er kvánlausir váru í hendr þeim er kvángaðir váru. Þar kom til hit fyrsta haust Snorri, son Karlsefnis, ok var hann þá þrívetr er þeir fóru á brott.

Hǫfðu þeir sunnanveðr ok hittu Markland ok fundu Skrælinga fimm; var einn skeggjaðr ok tvær konur, bǫrn tvau. Tóku þeir Karlsefni til sveinanna en hitt komsk undan ok sukku í jǫrð niðr. En sveinana hǫfðu þeir með sér ok kenndu þeim mál ok váru skírðir. Þeir nefndu móður sína Vætildi ok ‹fǫðurð Óvægi. Þeir sǫgðu at konungar stjórnuðu Skrælingalandi. Hét annarr Avaldamon, en annarr hét Valdidida. Þeir kváðu þar engi hús ok lágu menn í hellum eða holum. Þeir sǫgðu land þar ǫðru megin gagnvart sínu landi ok gengu menn þar í hvítum klæðum ok œptu hátt ok báru stangir ok fóru með þíkr. Þat ætla menn Hvítra-mannaland. Nú kvámu þeir til Grœnlands ok eru með Eiríki rauða um vetrinn.

<div style="float: left"><a href="http://rcblack.net/reader/eirik5">⇦</a></div>
<div style="margin: 0 auto; width: 100px;"><a href="http://rcblack.net/grammar/front">&#8962;</a></div>

***

## Notes
