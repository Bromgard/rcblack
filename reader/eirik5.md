# Eiríks saga 5

Þeir gáfu øngvan gaum hvat sem[^1] hon sagði. Freydís vildi fylgja þeim ok varð hon heldr sein, því at hon var eigi heil.[^2] Gekk hon þá eptir þeim í skóginn er Skrælingar sœkja at henni. Hon fann fyrir sér mann dauðan, Þorbrand  Snorrason, ok stóð hellusteinn í hǫfði honum. Sverðit lá hjá honum, ok hon tók þat upp ok býzk[^3] at verja sik með. Þá koma Skrælingar at henni. Hon tekr brjóstit upp ór serkinum ok slettir á sverðit. Þeir fælask við[^4] ok hlaupa undan ok á skip sín ok heldu á brottu.

Þeir Karlsefni finna hana ok lofa happ[^5] hennar. Tveir menn fellu af Karlsefni, en fjórir af Skrælingum, en þó urðu þeir ofrliði bornir.[^6] Fara þeir nú til búða sinna ok íhuga hvat fjǫlmenni þat var er at þeim sótti á landinu. Sýnisk þeim nú at þat eina mun liðit hafa verit er á skipunum kom, en annat liðit mun hafa verit þver-sýningar.[^7]

Þeir Skrælingar fundu ok mann dauðan ok lá øx hjá honum. Einn þeira tók upp øxina ok høggr með tré, ok þá hverr at ǫðrum, ok þótti þeim vera gersimi ok bíta vel. Einn þeira hjó í stein ok brotnaði øxin. Þótti honum þá øngu nýt, er eigi stóð við grjótinu, ok kastaði niðr.

Þeir þóttusk nú sjá, þótt þar væri landskostir góðir, at þar mundi jafnan ófriðr ok ótti á liggja af þeim er fyrir bjuggu. Bjuggusk þeir á brott ok ætluðu til síns lands. Sigldu þeir norðr fyrir ok fundu fimm Skrælinga í skinnhjúpum[^8] sofanda ok hǫfðu með sér skrokka ok í dýramerg dreyra blandinn. Virtu þeir svá at þeir mundu gjǫrvir[^9] af landinu. Þeir drápu þá.

Síðan fundu þeir nes eitt ok á fjǫlða dýra. Ok þann veg var nesit at sjá sem mykiskán væri, af því at dýrin lágu þar um vetrna.[^10] Nú koma þeir í Straumsfjǫrð ok er þar alls gnóttir.[^11] Er þat sumra manna sǫgn at þau Bjarni ok Freydís hafi þar eptir verit ok tíu tigir manna með þeim ok hafi eigi farit lengra, en þeir Karlsefni ok Snorri hǫfðu suðr farit ok fjórir tigir manna ok hafi eigi lengr verit í Hópi en vart tvá mánuðu ok hafi hit sama sumar aptr komit.

Karlsefni fór á einu skipi at leita Þórhalls, en liðit var eptir, ok fóru þeir norðr fyrir Kjalarnes, ok berr þá fyrir vestan fram ok var landit á bakborða[^12] þeim. Þar váru eyðimerkr einar. Ok er þeir hǫfðu lengi farit fellr á af landi ofan ór austri ok í vestr. Þeir lǫgðu inn í árósinn ok lágu við hinn syðra bakkann.

<div style="float: left"><a href="http://rcblack.net/reader/eirik4">⇦</a></div>
<div style="float: right"><a href="http://rcblack.net/reader/eirik6">⇨</a></div>
<div style="margin: 0 auto; width: 100px;"><a href="http://rcblack.net/grammar/front">&#8962;</a></div>

***

## Notes

[^1]: hvat sem; "whatever"
[^2]: [heil](https://old-norse.net/html/h.php#heill2); Not well, but more specifically, she's pregnant.
[^3]: [býsk](https://old-norse.net/html/b.php#b%C3%BAa-A)
[^4]: [fælask](https://old-norse.net/html/f.php#fæla)
[^5]: lofa [happ](https://old-norse.net/html/h.php#happ); They praised her good luck.
[^6]: They became, "borne with an overwhelming multitude." They were outnumbered.
[^7]: þversýningar: þversýning, a "vision from athwart." A magic illusion of some kind. 
[^8]: [skinnhjúpum](https://old-norse.net/html/s.php#skinn-B); essentially, a sleeping bag.
[^9]: [gjǫrvir](); From _gera_, past participle. _gera af_ = "driven off," or driven away from their people. They assumed these people in sleeping bags were outlaws, and so they could kill them with no consequences.
[^10]: Interesting visual. The brown animals were piled on the island. I'm guessing these must be walruses or sea lions.
[^11]: [gnóttir](https://old-norse.net/html/g.php#gn%C3%B3tt)
[^12]: [bakborða](https://old-norse.net/html/b.php#bakbor%C3%B0i)
