# Eiríks saga 4

Ok einn morgin snemma, er þeir lituðusk um, sáu þeir níu húðkeipa ok var veift trjánum af skipunum ok lét því líkast í sem í hálmþústum ok ferr sólarsinnis.

Þá mælti Karlsefni, "Hvat mun þetta tákna?"

Snorri svarar honum, "Vera kann at þetta sé friðartákn ok tǫkum skjǫld hvítan ok berum í mót."

Ok svá gjǫrðu þeir. Þá reru hinir í mót ok undruðusk þá, ok gengu þeir á land. Þeir váru smáir menn ok illiligir ok illt hǫfðu þeir hár á hǫfði. Eygðir váru þeir mjǫk ok breiðir í kinnunum ok dvǫlðusk þar um stund ok undruðusk. Reru síðan í brott ok suðr fyrir nesit.

Þeir hǫfðu gjǫrt búðir sínar upp frá vatninu ok váru sumir skálarnir nær meginlandinu en sumir nær vatninu. Nú váru þeir þar þann vetr. Þar kom alls engi snjár ok allr fénaðr gekk þar úti sjálfala.

## Chapter 11

En er vára tók, geta þeir at líta einn morgin snemma at fjǫlði húðkeipa reri sunnan fyrir nesit, svá margir sem kolum væri  sáit ok var þá veift á hverju skipi trjánum. Þeir brugðu þá  skjǫldum upp ok tóku kaupstefnu sín á millum ok vildi þat fólk helzt kaupa rautt klæði. Þeir vildu ok kaupa sverð ok spjót en þat bǫnnuðu þeir Karlsefni ok Snorri. Þeir hǫfðu ófǫlvan belg fyrir klæðit ok tóku spannarlangt klæði fyrir belg ok bundu um hǫfuð sér, ok fór svá um stund. En er minnka tók klæðit, þá skáru þeir í sundr svá at eigi var breiðara en þvers fingrar breitt. Gáfu þeir Skrælingar jafnmikit fyrir eða meira.

Þat bar til at griðungr hljóp ór skógi, en þeir Karlsefni áttu, ok gall hátt við. Þeir fælask við, Skrælingar, ok hlaupa út á keipana ok reru suðr fyrir land. Varð þá ekki vart við þá þrjár vikur í samt.

En er sjá stund var liðin, sjá þeir sunnan fara mikinn fjǫlða  skipa Skrælinga, svá sem straumr stœði. Var þá veift trjánum ǫllum rangsœlis ok ýla allir Skrælingar hátt upp. Þá tóku þeir rauða skjǫldu ok báru í mót. Gengu þeir þá saman ok bǫrðusk. Varð þar skothríð hǫrð. Þeir hǫfðu ok valslǫngur, Skrælingar. Þat sjá þeir Karlsefni ok Snorri at þeir fœrðu upp á stǫngum, Skrælingarnir, knǫtt mikinn ok blán at lit ok þó upp á land yfir liðit ok lét illiliga við þar er niðr  kom. Við þetta sló ótta miklum yfir Karlsefni ok á lið hans, svá at þá f‡sti einskis annars en halda undan ok upp með ánni ok til hamra nǫkkurra. Veittu þeir þar viðtǫku harða.

Freydís kom út ok sá er þeir heldu undan. Hon kallaði, "Því renni þér undan slíkum auvirðismǫnnum, svá gildir menn er
mér þœtti líkligt at þér mættið drepa þá svá sem búfé? Ok ef ek hefða vápn þœtti mér sem ek munda betr berjask en einnhverr yðvar."

