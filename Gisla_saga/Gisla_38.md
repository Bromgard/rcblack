---
title: Gísla 38
layout: default
---

# Gísla saga Súrssonar 38

1\. Synir Vésteins fara til Gests, frænda síns, ok skora á hann, at hann komi þeim utan með ráðum sínum, ok Gunnhildi, móður þeira, ok Auði, er Gísli hafði átta, ok Guðríði Ingjaldsdóttr, ok Geirmundi bróður hennar. 2. Fara þau &#x1EB;ll utan í Hvítá með Sirgurði hvíta.<sup id="a1">[1](#myfootnote1)</sup> Kom Gestr þeim utan með fé sínu. Þau váru skamma stund úti ok kómu norð við Noreg. 3. Gengr Bergr á stræti, ok vill kaupa þeim brúðarrúm í kaupangi, ok tveir menn með hánum; þeir m&oelig;ta tveim m&#x1EB;nnum, ok var annar í skarlatsklæðum, ungr maðr ok mikill vexti. 4. Sá spurði Berg at nafni; hann sagði til et sanna um nafn sitt ok kyn, því at hann ætlaði, at hann myndi þess víðar koma, at hann myndi njóta f&#x1EB;ður síns en gjalda. 5. En sá, er í skarlatsklæðunum var, brá sverði ok hjó Berg banah&#x1EB;gg. Þat var Ari Súrsson, bróðir Gísla ok Þorkels. 6. F&#x1EB;runautar Bergs fóru til skips ok s&#x1EB;gðu tíðindin. Stýrimaðr kom þeim undan ok tók Helga far til Gr&oelig;nlands. 7. Helgi kom þangat ok þroskaðiz þar ok þótti enn bezti drengr; ok váru menn sendir til h&#x1EB;fuðs hánum; en þess varð eigi auðit; Helgi týndiz í veiðif&#x1EB;r, ok þótti þat mikill skaði. 8. Þær Auðr ok Gunnhildr fara til Danmerkr í Heiðab&oelig;, tóku þær við trú ok gengu suðr ok kómu eigi aptur. 9. Geirmundr var eptir í Noregi, ok kvángaðiz ok varð vel at þroska. Guðríður, systir hans, var manni gefin ok þótti skýr kona, ok eru margir menn frá henni komnir. 10. Ari Súrsson fór til Íslands. Hann kom í Hvítá ok seldi skipit, en keypti sér land at Hamri ok bjó þar nokkra vetr. Víða hefr hann búit á Mýrum, ok eru menn komnir frá hánum.

Lúkum vér hér Gísla s&#x1EB;gu Súrssonar.

<div style="float: left"><a href="http://rcblack.net/Gisla_saga/Gisla_37">⇦</a></div>
<div style="margin: 0 auto; width: 100px;"><a href="http://rcblack.net/Gisla_saga/Gisla_home">&#8962;</a></div>

---

### Notes

Under Construction

_með Sirgurði hvíta_ Jónsson: This is omitted in his edition.
